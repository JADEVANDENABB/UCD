# Pet Secrets
*Een slim systeem dat verlatingsangst bij honden en baasjes tegengaat.* 

*Projectteam: Jade van den Abbeele, Hailey Ledain*

08/01/2025

## Samenvatting
Veel hondenbaasjes hebben problemen met het achterlaten van hun hond. Of ze nu naar het werk gaan, naar een feestje, of simpelweg iets gaan drinken, ze blijven zich zorgen maken om hun hondje. Veel honden hebben ook last van verlatingsangst. Uit een enquête onder ongeveer 200 respondenten blijkt dat ruim 75% zich hierin herkent.
Onze oplossing is een wearable voor honden die op een halsband of harnas aangebracht kan worden. Deze meet het stresslevel van de hond wanneer het baasje van huis gaat. Wanneer de hond gestrest is, zal het baasje via een app een melding krijgen dat hun viervoeter zich wat ongemakkelijk voelt. Op de interface heeft het baasje dan onder andere de mogelijkheid om het hondje te controleren via een camera, met hen te praten vanop afstand, zijn stressniveau te bekijken, een speeltje te doen bewegen of een snoepje te geven.
Dit snoepje wordt gegeven met een dispenser die in de huiskamer bij de hond staat en met de app bediend kan worden (of automatisch werkt indien de gebruiker dit wenst). Ook de camera is hierop aangebracht, gepaard met een geluidje om het hondje te laten weten dat er een snoepje komt en een DAP feromoon diffuser. Dit feromoon werd door de moeder uitgescheiden en heeft ook op latere leeftijd een kalmerend effect op de hond.


Doordat baasjes met hun hond kunnen interageren op afstand en hen beloningen kunnen geven, hebben ze minder het gevoel dat ze hun hond “in de steek” laten. Ook krijgen ze met de live stressmeter een gevoel van controle over de situatie. Deze combinatie gaat schuldgevoel en verlatingsangst bij baasjes tegen. Daarnaast heeft het ook een kalmerend en positief effect op honden en helpt het ook bij hun verlatingsangst.

![Hero Schets](https://github.com/user-attachments/assets/bf0bd94f-76d4-4f3a-87d1-432f3891a9d7)


## Introductie
Veel hondeneigenaars vinden het moeilijk om hun hond alleen thuis te laten. Dit is vooral het geval als de hond verlatingsangst heeft of destructief gedrag vertoont.  Dit kan bij het baasje leiden tot een constante bezorgdheid en een gevoel van machteloosheid, wat hun dagelijks leven beïnvloedt. Ze vermijden bepaalde activiteiten of haasten zich naar huis om hun hond gerust te stellen.
Het doel van ons project is om een slim product te ontwerpen dat hondeneigenaars een gerust gevoel geeft wanneer hun hond alleen thuis is. Dit doen we door een systeem te ontwerpen dat de hond zal kalmeren en een aangenamere tijd zal bieden, wanneer hun baasje van huis is. We geven de baasjes ook de optie om zelf vanop afstand te kunnen interageren met hun hond. Uit onderzoek, zoals beschreven in Stressed Out Dog: 10 Ways to Ease Their Stress - Diggs, 2021, blijkt dat fysieke en mentale stimulatie stress vermindert bij honden. Dit zal worden toegepast in het uiteindelijke product dat uit 3 onderdelen bestaat:

1. Een halsband die de stressniveaus van de hond meet.
2. Een dispenser met een camera, die het baasje op afstand via een app kan besturen. Ze kunnen snoepjes geven en kijken hoe het met hun hond gaat.
3. Een interactief speeltje dat beweging en prikkels biedt en op afstand geactiveerd kan worden.
4. Een app waarmee alles van op afstand bestuurd kan worden. Hier kan je ook je voorkeuren instellen wat betreft de notificaties en automatisering.

Aan het eind van het schooljaar willen we een werkend prototype van het product presenteren. Door beperkte tijd, middelen en budget zal de technologie achter het meten van stress en de precieze werking nog niet volledig zijn uitgewerkt. Echter, het prototype zal het concept duidelijk maken en aantonen hoe het product waarde kan toevoegen aan het leven van zowel hond als baasje.


## Methodologie
De productontwikkeling startte met de discovery fase, waarin we een probleem zochten dat aansloot bij de design challenge. Aanvankelijk focusten we op hondenagressie en hondenfobie in het algemeen. Na de eerste conceptpitch ontdekten we echter een andere problematiek binnen dezelfde doelgroep die meer potentie had: hondenbaasjes die moeite hebben met het alleen thuislaten van hun hond. Het zal in dit dossier dus ook enkel over deze specifieke doelgroep gaan.


We brainstormden over hoe we dit probleem konden oplossen en kwamen op het idee van een halsband die via hartslag en beweging de stressniveaus van de hond monitort. Deze gegevens worden vervolgens gebruikt om de hond beter te begrijpen en doelbewuster te reageren op zijn noden en behoeften. Na onderzoek, een enquête, benchmarking en brainstormsessies ontwikkelden we een eerste concept. Dit omvatte een interactieve oplossing om honden thuis te vermaken.
In de definitionfase onderzochten we hoe we het product vorm konden geven. Ons concept bestond uit een app waarmee baasjes op afstand hun hond kunnen observeren, snoepjes kunnen geven, speelgoed kunnen activeren, enzovoort. We werkten de interface uit in Figma en ProtoPie om testpersonen een zo realistisch mogelijk beeld te geven van de werking. Parallel hieraan maakten we quick-and-dirty prototypes van een dispenser, waarmee we verschillende ideeën testten.

Deze prototypes en interfaces werden getest via de eerder aan bod gekomen techniek: Concept Testing in een gecontroleerde omgeving. Hiermee hebben we een optimaal concept van de dispenser kunnen realiseren, inzicht gekregen in het soort wearable en een goed beeld gekregen van de functies die de app moet kunnen besturen.
 
Wat het interactieve speeltje betreft hebben we besloten om deze enkel conceptueel uit te werken. Wij hebben niet de middelen om dit fysiek te ontwerpen, aangezien het helemaal draait rond de automatisch bewegingen en prikkels die het maakt. 

In de tweede wave optimaliseerden de we meldingen die de app zal geven. Het belangrijkste doel was dat baasjes zich gerustgesteld voelen terwijl ze van huis zijn. We hebben dit getest met een variant op ESM-testing, waarbij de baasjes op hun werk meldingen kregen over hun hond (zoals het uiteindelijke product dit ook zal doen) en deze samen met hen te evalueren.

Aan het einde van het semester hebben we een verslag opgesteld waarin de voortgang en bevindingen tot dan toe zijn gedocumenteerd. Dit verslag geeft een overzicht van de stappen die zijn genomen en de ontwikkeling van ons project.


![image](https://github.com/user-attachments/assets/91ec4d0c-99f9-41ee-86b4-430e1830f22e)

## Discovery
### Doestellingen
- Meer diepgang en begrip krijgen in de hondenbaasjes en honden zelf om zo de noden beter te kunnen inschatten.
- Begrijpen hoe stress in honden kan gemeten worden met een halsband.
- Onderzoeken welke middelen helpen tegen stress bij honden.
- Bestaande producten en diensten, die deze problematiek al (deels) oplossen, exploreren en hiervan leren.
- Verworven informatie gaan combineren tot een nieuw concept.
### Materiaal & methoden
#### Enquête
We hebben een enquête opgesteld en verspreid in diverse Facebookgroepen om meer inzicht te krijgen in de problematiek. Deze enquête werd door 221 mensen ingevuld. De vragen waren gericht op hoe vaak mensen moeite hadden met het alleen thuis laten van hun hond en wat de belangrijkste redenen hiervoor waren.

#### Desk Research
Aan de hand van een google search zochten we naar manieren om stress te meten en verminderen bij honden. We richtten ons tot wetenschappelijke bronnen, ervaringsdeskundigen en artikels

#### Benchmarking
Daarnaast hebben we benchmarking toegepast om bestaande oplossingen voor dit probleem in kaart te brengen. We hebben een aantal producten onderzocht die ontworpen zijn om stress bij honden te verminderen.

#### Problem-solution matrix
We maken gebruik van een problem-solution matrix om te brainstormen tot een nieuw concept. 

### Resultaten
#### Enquête
![image](https://github.com/user-attachments/assets/9fca5ecf-fc36-4433-96a0-d8953199ffab)

Uit de enquête hebben we geleerd dat 83% van de respondenten een vorm van ongemakkelijkheid voelt wanneer hun hond alleen thuis is. Ruim 30% heeft hier zelfs vaak last van.
Een deel van de respondenten heeft ook meer dan één hond, wat de kans verkleint dat ze moeite hebben met deze situatie.

De respondenten konden hier een oorzaak voor geven. Zie hier enkele opgelijst:
- “Als ik een afspraak heb in de avond vind ik het moeilijk mijn hond alleen te laten na een hele dag gewerkt te hebben”
- “Ik voel mij soms schuldig omdat ik moet gaan werken.”
- “Ik heb schrik dat ze vanalles zouden kapotbijten. En ik vind het zielig dat ze soms 9u in de bench zitten”
- “Ik ben altijd thuis dus ze is niet gewend om alleen te zijn en heeft verlatingsangst”
- “Omdat ik denk dat hij zich verveelt”

De enquête is te raadplegen als bron (“Je Hond Alleen Laten, een Do Or Don’t?”, 2024).

#### Desk Research
We zijn op zoek gegaan naar meetbare tekenen van stress bij honden, zodat deze door de halsband gemeten kunnen worden.
We ondervonden dat blaffen en hijgen zonder fysieke inspanning een teken kan zijn van stress (Weir & Buzhardt, 2021).

Uit een onderzoek waarbij de hartslag van honden werd gemeten tijdens een bezoek aan de dierenarts, kunnen we enkele belangrijke conclusies trekken (Edwards et al., 2022). Een verhoogde hartslag is een belangrijke indicator van stress, maar er zijn ook andere gedragsmatige tekenen en de geschiedenis van de hond die op verhoogde spanning kunnen wijzen. Tekenen zoals een tussen de achterpoten geklemde staart, naar achteren geplaatste oren, hijgen en trillen zijn allemaal indicatoren van stress. 

Ook hebben we enkele dingen gevonden die stress bij honden kunnen verminderen. (Stressed Out Dog: 10 Ways To Ease Their Stress - Diggs, 2021) (Weir & Buzhardt, 2021):
- Fysieke stimulatie
- Mentale stimulatie
- Een open bench als een safe space in het huis waar de hond zich op zijn gemak voelt
- Calming coats, die druk uitoefenen op hun lichaam om hen zo een geruster gevoel te geven 
- Kalmerende achtergrondmuziek
- Routine

DAP-feromonen
Dog Appeasing Pheromones (DAP) bootsen de geruststellende feromonen van moederhonden na en kunnen honden kalmeren in stressvolle situaties (Bond Vet, 2023). Verkrijgbaar als diffuser, spray of halsband, werkt DAP per hond verschillend en is het effectiever in combinatie met training en andere methoden (Kim et al., 2010).

Laser
Het gebruik van een laser om het jaaginstinct van een hond te activeren lijkt leuk, maar kan frustratie en neurotisch gedrag veroorzaken doordat de hond nooit iets kan vangen (Top Dog Professional Training, 2019). Dit kan leiden tot verwondingen of pijnklachten, vooral bij honden die alleen thuis zijn. Kies daarom voor spelactiviteiten die zowel het fysieke als mentale welzijn van de hond bevorderen.

#### Benchmarking
We zijn op zoek gegaan naar andere producten op de markt, die deze problematiek (deels) oplossen. 
We zijn gaan kijken naar producten die een camera en/of dispenser hebben, interactieve speeltjes en producten die werken met het DAP-Feromoon.

![image](https://github.com/user-attachments/assets/718de693-476e-4513-8a39-1532b2fa71b7)


#### Problem-solution matrix
![image](https://github.com/user-attachments/assets/0f1ab4bc-0e01-4031-b35a-8f72b25a4e22)

### Conclusies & implicaties
#### Enquête
Uit de enquête hebben we kunnen besluiten dat de problematiek zeer reëel is 
en dat een groot deel van de baasjes zich erin herkent.

=> We willen dat ons product verlatingsangst, destructief gedrag en langdurig in de bench zitten voorkomt.
=> Daarnaast willen we er ook voor zorgen dat de hond meer plezier heeft door de dag.

#### Desk Research
Allereerst kunnen we besluiten dat de halsband de hartslag en beweging zal meten. Door inspanning gaat de hartslag omhoog, wat een vertekend beeld van stress kan geven. Door ook de beweging te meten, kan dit uitgesloten worden.
Daarnaast kan blaffen ook op stress wijzen. Dit zal ook worden gemeten. 

Fysieke en mentale stimulatie is een belangrijke factor wanneer we stress willen verminderen bij honden. Interactieve speeltjes zijn een goede manier om dit te bekomen.

Het DAP-feromoon is een goede manier om een rustigere omgeving te creëren. Dit is zeker iets dat we willen toevoegen aan het product. 

Het gebruik van laserspelletjes is een functie die we niet opnemen om de veiligheid van het product te waarborgen en ongewenste effecten te vermijden.


#### Benchmarking
We maken een oplijsting van alle aspecten die we willen meenemen in de verdere ontwikkeling van het product. Dit zijn dingen die we positief vonden aan bepaalde producten of negatieve dingen die we vonden, die wij net beter willen doen.
- 360° camera
- Auto-tracking
- Night vision
- Blaf detectie
- Een dispenser die met zuignappen of schroeven kan vastgemaakt worden aan de muur
- Camera die langs boven en onder kan bevestigd worden zodat hij kan staan en hangen.
- Een geautomatiseerd systeem om indien gewenst de snoepjes te laten geven zodat het niet afleidt van het werk.
- Interactieve speeltjes die de honden fysiek en mentaal gaan uitdagen om verveling tegen te gaan.
- Speeltje dat via de app te besturen is. 
- Speeltje dat werkt met snoepjes


## Definition

### Doestellingen
- Inzicht krijgen in de noden van de gebruiker om deze te implementeren in het eerder bedachte concept
- Verschillende functies uittesten en prioriteren
- De belangrijkste design requirements bepalen

### Materiaal & methoden
#### Wave 1: Concept testing in een gecontroleerde omgeving
We starten vanuit een storyboard. 
![Storyboard 1](https://github.com/user-attachments/assets/8b4af1e6-e5db-412a-9604-64dd7dd02e06)
Hieruit leiden we de belangrijkste onderzoeksvragen af die we in de eerste wave willen beantwoorden.
- Welke functies moeten met de interface kunnen worden bediend?
- Welke wearable zal de hond krijgen?
- Wat zal de werking zijn van de dispenser?
	
Om deze te onderzoeken creëren we prototypes voor de dispenser uit voornamelijk karton, maar ook met geprinte componenten, nagels en een lamp. Ook creëren we 2 interfaces, één met Figma en één met Protopie. 
![image](https://github.com/user-attachments/assets/3715c4c3-e484-4840-ba2d-09da68a7b09c)
![image](https://github.com/user-attachments/assets/d7be8d36-070e-453d-8158-0e0e85a35249)


Dit alles wordt getest (n=5) met de aangeleerde techniek ‘concept testing in een gecontroleerde omgeving’. Om de resultaten beter te kunnen analyseren werd de respondent na de test gevraagd om een vragenlijst in te vullen. 
Hieruit worden de onderzoeksvragen beantwoord en wordt een PvE opgesteld.

#### Wave 2: ESM-Testing 
We creëren opnieuw een storyboard. 
![storyboard 2](https://github.com/user-attachments/assets/99aee5f2-d8cb-4ad0-a6a0-8732e199d0a5)

Hieruit halen we opnieuw een reeks onderzoeksvragen:
- Welk effect hebben de meldingen op de gebruiker?
- Wat voor meldingen zullen er verstuurd worden?
- Hoe moeten deze geformuleerd zijn?
- Hoe zal de gebruiker voorkeuren kunnen aangeven op de interface?
- Moet de gebruiker kunnen instellen wanneer hij van huis gaat?

Om dit te testen, integreren we enkele elementen uit de Figma interface in de Protopie interface en gaan we voorlopig met deze verder. Hierin wordt een instellingenmenu ontworpen waarin de gebruiker zijn voorkeuren kan geven welke meldingen hij wilt en of er automatisch beloningen gegeven mogen worden. 

![image](https://github.com/user-attachments/assets/e92e5613-8d80-4f0e-bbe1-51e59e27cb32)

De respondenten van de 2de wave (n=5) kunnen hierin hun voorkeuren aangeven. Met een variant op ESM Testing worden de meldingen getest. Hierbij krijgen ze gepersonaliseerde, zo realistisch mogelijke, meldingen over hun hond. Hierover wordt op verschillende momenten samen met hen gereflecteerd. 

Met de resultaten van deze test worden opnieuw de onderzoeksvragen beantwoord en het PvE aangevuld. 

### Resultaten
#### Wave 1:


Al de respondenten kregen de kans om met de twee interfaces te werken. Bijna alle respondenten hadden een voorkeur voor de Protopie interface. Dit omdat deze de meeste functies heeft en er het indrukwekkendst uitziet. Wel viel op dat het voor de gebruiker minder intuïtief te besturen was. De Figma interface daarentegen werd simplistisch genoemd en was minder indrukwekkend. Toch gaven enkele respondenten hieraan de voorkeur vanwege het gebruiksgemak. Ook viel de live-stressmeter van deze interface meer in de smaak.


*“Ik vind die eerste de schoonste, maar die tweede is wel gemakkelijkst om te gebruiken want ik kan niet goed weg met die technologie enal.”*


Bijna alle respondenten namen hun hond mee naar de testen. Dit werd niet gevraagd, maar ze wilden hun hond natuurlijk niet alleen thuis laten. De honden reageerden allemaal positief op de testen en de mensen genoten ervan om hun hond vanop afstand snoepjes te geven of ermee te praten.


*“Hij kan mij horen nu? Dag Charlie!!”*


De meningen over de prototypes waren verdeeld. Velen vonden het idee om verschillende beloningen in de dispenser te kunnen steken heel goed. Zo konden ze hun hond ook iets gezond geven. Toch ging vaak de voorkeur naar de dispenser met het draaisysteem. Dit omdat hij esthetisch erg goed scoorde, het makkelijkst bij te vullen was en het meest volledig (de camera en de diffuser hingen hier ook aan). De derde diffuser was het minst favoriet, hoewel de meeste wel fan waren van het lampje en het geluidje dat hiermee gepaard ging.


*“Met die eerste kan ik hem af en toe worteltjes geven ofzo. Hij staat al een beetje dik.”*

![image](https://github.com/user-attachments/assets/5f8ed971-fe28-46b0-9858-756d9c3827c1)


Welke functies (die de interface moet bedienen) die de respondenten belangrijk vinden, werd vooral afgetoetst met de vragenlijst. De respondenten gaven elke functie een score van 1 tot 5. Hiervan werd per functie de gemiddelde score bepaald. Hieronder de kwantitatieve analyse:

![image](https://github.com/user-attachments/assets/d0d70879-cff0-4472-adc7-651b86a631bd)

Op het einde werd er aan de respondenten gevraagd of ze de voorkeur hebben voor een halsband, een harnas of een soort t-shirt voor hun hond. De meningen waren ongeveer gelijk verdeeld tussen een halsband en een harnas. Opvallend was dat het sommigen heel erg zou tegenhouden als het niet de wearable van hun keuze is. 


*“Met een halsband ben ik bang dat hij zichzelf ophangt aan zijn bench. Dat is al eens gebeurd."*


#### Wave 2:


Al de respondenten konden op de nieuwe interface hun voorkeuren aangeven over wat voor meldingen ze willen ontvangen en tot in hoeverre het product automatisch mag werken.


Toen de respondenten van huis gingen kregen ze, naargelang hun voorkeuren, meldingen over hun hond. Hoewel deze niet echt waren (er kon nog niets gemeten worden), werden ze zo realistisch mogelijk gebracht. 


Bijna al de respondenten rapporteerden terug dat ze het fijn vonden om de meldingen te ontvangen. Eén van de respondenten was hier minder enthousiast over, ze ervaarde het als een beetje “vervelend”. De oplossing hiervoor was dat ze de meldingen volledig uitzette en het product altijd automatisch beloningen liet geven.


Iets waar het merendeel van de respondenten zich zorgen over maakten is negatief aangeleerd gedrag. Dit is de reden dat bijna iedereen verkoos om zelf snoepjes te geven. Zo kunnen ze in het uiteindelijke product eerst met de camera kijken of hun hondje wel braaf is of of dat er echt iets aan de hand is om te vermijden dat ze een beloning geven als dit niet nodig is of als de hond iets stout aan het doen is.

#### Design Requirements

![Schermafbeelding 2025-01-08 232417](https://github.com/user-attachments/assets/eb467340-2761-4d50-9c50-8d620b68ad95)
![image](https://github.com/user-attachments/assets/2c727524-a540-4b38-a8d7-cf2373ec2df2)
![image](https://github.com/user-attachments/assets/955de8be-6053-4652-9e08-5ea3bd3ef5df)


### Conclusies & implicaties
Het belangrijkste is dat de gebruikers meldingen krijgen op hun gsm wanneer hun hond gestrest is. Dit zal gemeten worden met een add-on die op een harnas of halsband aangebracht kan worden. De eerste reactie van de gebruiker is sowieso om op de camera te kijken hoe het met hun hond gesteld is. Daarna moeten ze de mogelijkheid hebben om een beloning te geven, een speeltje te doen bewegen of met hun hond te praten. 


De meldingen die het baasje zal ontvangen moeten personaliseerbaar zijn en tactisch gebracht worden om geen negatieve gevoelens op te wekken bij het baasje. Ook moet het baasje de optie hebben om (deels) automatische beloningen of speeltjes in te schakelen indien ze geen tijd hebben om dit manueel te doen.


## Bill of materials
- Figma
- Karton
- 3D printer (+ filament)
- Hout
- Protopie
- Arduino-kit
- Motortje
- Hartslagmeter component


## Kritische reflectie
Hoewel het een spannend gegeven was, zijn we zeer tevreden van de gemaakte pivot. De angst om een hond alleen te laten is een probleem waar veel mensen zich in kunnen vinden en met een grote impact op het leven. Het nieuwe concept kwam met vele nieuwe discussies en uitdagingen. Er moest namelijk een hele nieuwe probleemruimte onderzocht worden. 

Via benchmarking, desk research en een enquête ontdekten we wat er al op de markt is en vooral wat nog niet. We zagen dat veel van de technologieën die we graag zouden opnemen in ons concept al bestonden. De combinatie ervan echter nog niet. Dit maakte de benchmarking cruciaal.

De enquête had vooral het doel om te onderzoeken of er vraag naar het concept zou zijn en om de noden van de potentiële gebruikers te identificeren. Daarnaast vroegen we op het einde of we hen mochten contacteren voor verdere testen. Hoewel we samen genoeg hondenbaasjes kenden via familie of vrienden kozen we ervoor om het op deze manier te doen om uit onze comfortzone te gaan en te werken met mensen die we niet kennen.

In de definition fase gingen we met deze mensen aan de slag. Hoewel 40% van de respondenten zei dat we hen mochten contacteren was het toch extreem moeilijk om effectieve afspraken te maken. Eerst moesten de mensen gefilterd worden: mensen die geen problemen ervaren met hun hond alleen thuis laten of die heel erg ver wonen waren natuurlijk niet interessant. Uiteindelijk zijn er een 20-tal mensen gecontacteerd, waarvan slechts 2 wilden deelnemen. 

Bij de tweede test (vanop afstand) konden we de locatiefactor ook achterwege laten en een grotere groep mensen contacteren. Toch hebben uiteindelijk slechts 3 mensen deelgenomen.

Dit was de grootste uitdagen voor ons: de combinatie van het managen van een design proces en het rekruteren van respondenten. Natuurlijk wel een zeer leerrijk gegeven. 

Met ons uiteindelijke concept zijn we zeer tevreden. We merkten dat de combinatie van interface, wearable, dispenser en speeltje ervoor zorgde dat de wearable zelf niet meer de hoofdzaak is van het concept, hoewel nog steeds erg belangrijk. De hoofdzaak ligt vooral bij de interface en hoe we hondenbaasjes hiermee gerust zullen stellen. Hoewel we nog de lay-out nog niet definitief is, weten we al wel duidelijk welke functies de interface moet bedienen. Ook hebben we de vormgeving van de dispenser al kunnen bepalen en hebben we een doel waarnaar we willen streven voor de wearable: een add-on die zowel op een harnas als halsband aangebracht kan worden.

## Bronnen
Edwards, P. T., Smith, B. P., McArthur, M. L., & Hazel, S. J. (2022). At the heart of a dog’s veterinary experience: Heart rate responses in dogs vary across a standard physical examination. Journal Of Veterinary Behavior, 51, 23–34. https://doi.org/10.1016/j.jveb.2022.03.003

Je hond alleen laten, een do or don’t? (2024). In Google Docs. Geraadpleegd op 31 december 2024, van https://docs.google.com/forms/d/1ZDiT8_8pnym8M0XBOA77kd1AUh20fJ3jgVTxuHNL57U/edit#responses

Kim, Y., Lee, J., El-Aty, A. A., Hwang, S., Lee, J., & Lee, S. (2010, 1 april). Efficacy of dog-appeasing pheromone (DAP) for ameliorating separation-related behavioral signs in hospitalized dogs. https://pmc.ncbi.nlm.nih.gov/articles/PMC2839826/

Pheromones for Dogs: What Are They & How Do You Use Them? | Bond Vet. (2023, 6 oktober). Bond Vet. Geraadpleegd op 20 november 2024, van https://bondvet.com/b/pheromones-for-dogs

Signs Your Dog is Stressed and How to Relieve It  | VCA Canada Animal Hospitals. (z.d.). VcaCanada. https://vcahospitals.com/know-your-pet/signs-your-dog-is-stressed-and-how-to-relieve-it

Stressed Out dog: 10 Ways to Ease Their Stress - Diggs. (2021, 2 december). Geraadpleegd op 30 december 2024, van https://www.diggs.pet/blog/pet-parenting/ease-your-stressed-out-dog/

Top Dog Professional Training. (2019, 6 september). Laser Pointers and Dogs. DON’T DO IT! [Video]. YouTube. Geraadpleegd op 20 november 2024, van https://www.youtube.com/watch?v=A-rKI10Zzqo

Weir, M. W., & Buzhardt, L. B. (2021). Signs Your Dog is Stressed and How to Relieve It  | VCA Animal Hospitals. Vca. Geraadpleegd op 30 december 2024, van https://vcahospitals.com/know-your-pet/signs-your-dog-is-stressed-and-how-to-relieve-it


## Bijlagen

#### Discovery
- [Protocol Desk Research](https://drive.google.com/open?id=12NoSPLVdtqdJvY9GGp3hxP2CgzPXKmhn7qTBTSI8jzo&usp=drive_copy)
- [Rapport Desk Research](https://drive.google.com/open?id=1nwAojQh_iuqRsD4tWcjPdfd3RWFngSalvPzl8VSPMy8&usp=drive_copy)

Documenten vorige doelgroep:
- [Protocol Interview Hondenangst](https://drive.google.com/open?id=1zZneJo5kH-Q7wN455WCUAMYRw7pHSGI2z7Pq_jXhClo&usp=drive_copy)
- [Protocol Literatuuronderzoek Agressie in Honden](https://drive.google.com/open?id=1vmsakiGM8-fPnucMtHcgnxS1Q0aaKagbW9WcryPoZKI&usp=drive_copy)
- [Rapport Interview Hondenangst](https://drive.google.com/open?id=1QnPZ1St09KmCzzjZ3P4mOhKraC_8iDDg6yY-tCSVShM&usp=drive_copy)
- [Rapport Literatuuroderzoek Agressie in Honden](https://drive.google.com/open?id=1vKehdKbhXgFpB10Dc2ouAJcSDHj97Kox1RxfLqvWKpc&usp=drive_copy)

#### Definition 
- [Research Protocol 1](https://docs.google.com/document/d/1mzSSf0l2kdn71YcoD3Gg5qnMDdDey4W6/edit?usp=drive_link&ouid=100698554298463412541&rtpof=true&sd=true)
- [Research Rapport 1](https://docs.google.com/document/d/1yilQ9UefsVjzdvXC7VtW43EICEz5C_KJ/edit?usp=drive_link&ouid=100698554298463412541&rtpof=true&sd=true)
- [Research Protocol 2](https://docs.google.com/document/d/1mzSSf0l2kdn71YcoD3Gg5qnMDdDey4W6/edit?usp=drive_link&ouid=100698554298463412541&rtpof=true&sd=true)
- [Research Rapport 2](https://docs.google.com/document/d/1i0SzPUXlemCXr5KHv018eJ6AVTDwXglVgw03eN1zgNI/edit?usp=drive_link)
